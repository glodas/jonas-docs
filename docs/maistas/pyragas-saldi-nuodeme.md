---
id: pyragas-saldi-nuodeme 
title: Pyragas "Saldi nuodėmė"
---

Tai vienas paprasčiausių, bet tuo pačiu ir skaniausių pyragų, kuriuos galima greitai pasidaryti namuose. Šį receptą užmačiau G.Šapiro laidoje tv.lrytas.lt portale.

## Reikės:
- 2 stiklinių miltų
- 200 g sviesto
- 1 stiklinės cukraus
- 0.5 kg varškės
- 3 kiaušinių
- 0.5 vanilės ankšties
- 1 apelsino

## Paruošimas

### Tešla

Suberti miltus į didelį dubenį. Burokine tarka sutarkuoti ką tik iš šaldytuvo išimtą kietoką sviestą. Sumaišyti miltus ir sviestą, kad gautųsi trapi tešla. Įberti 0.5 stiklinės cukraus ir vėl viską gerai išmaišyti. Šį pyrago pagrindą galima atidėti į šoną.

### Įdaras

Į indą sudėti varškę ir įmušti 3 kiaušinius. Viską gerai išmaišyti. Įberti 0.5 stiklinės cukraus ir vėl viską gerai išsukti. Perpjauti valinės ankštį pusiau ir išėmus sėklytes sudėti į masę. Išmaišyti. Smulkia tarka į įdarą įtarkuoti viso apelsino žievelę.

### Kepimas

Kepimo skardą iškloti kepimo popieriumi. Į skardą suberti pusę tešlos, ją paskirstyti tolygiai. Įpilti visą įdarą. Ant viršaus suberti likusią tešlos dalį. Orkaitę įkaitinti iki 200 laipsnių ir kepti joje pyragą 55-60 min.

Galima patiekti vieną arba pagardinti uogiene, ledais ar grietinėle.
